יהיו לרצון. מבט אחורה, לבדוק אם יש שם מישהי. יש שם. אני חוזרת לסידור, מתעמקת בו. מתפללת על כל מה שעוד לא התפללתי. העיניים שלי בורחות לצדדים, יש שם בנות שמתפללות. הרבה מדי. מבט אחורה, אם יש שם מישהי עדיין. אין שם.
אבל בכל זאת, אני לא יכולה לפסוע. לא כשיותר ממחצית מהבנות מתפללות עדיין. לא כשכרטיס הכניסה לכיתה ט'4, וליתר דיוק לחבורת העילית שלה, מורכב מהכפלה של מספר הדקות שאורך לך שמונה עשרה במספר פרקי התהלים שאמרת היום, למשל. 
אני חוזרת לסידור, מנסה להתרכז. לא כי כולן ככה, מה פתאום? רק כי אני רוצה. באמת. 
העיניים שי קולטות את שושי, פוסעת אחורה. את תמר. ולמרות שאני מגחכת על עצמי מאד, הרגליים שלי גם נעות אחורה. עושה שלום. השיעור מתחיל. לכן סיימתי להתפלל. 
***
בסיפורים תמיד בשביל להיכנס לחברה צריך להתלבש בסטייל, להתמלא בבדיחות כרימון ולהבין היטב בענייני העולם הזה. רק בכיתה שלנו זה הפוך בדיוק. 
תנאי הקבלה לקבוצת העילית של ט'4 מחמירים למדי. תפילה בארוך עשר דקות לפחות, בלי הצצות החוצה (וזו הפשלה העיקרית. כי איך אפשר לדעת איך אני ביחס לבנות אחרות?)
ברכות בקול. עשרה פרקי תהילים לפחות ביום, ולמהדרין תמיד יש מסילת ישרים. אבל אני סתם נערה פשוטה בת ארבע עשרה וחצי שנקלעה לכיתה שלא מן העולם הזה. ורוצה, כמו כל נעה, להיכנס לחבורת העילית. 
במקום זאת אני נכנסת לחנות הספרים, נושמת ריח חדש. הספר החדש של ט' מאיר קוץ אלי בידידות, אבל אני מתעלמת ממנו באבירות. לא בשבילך נכנסתי. ובכלל, מי יכול לקרוא ספר פשוט כמוך אם אפשר בזמן הזה להגיד עוד פרק תהילים?
אולי אני. לא, מה פתאום? אני ניגשת בנחישות למדף ספרי המוסר. מסילת ישרים. שלושים וארבעה שקלים. שווה דווקא, כלכלית. אני מחייכת חיוך עקום. במקום לקנות מותגים ואייס קפה בכסף שמצטבר בסוף לסכום יפה אני קונה ספר אחד, בשלושים וארבעה שקלים בלבד. חיסכון מושלם. 

